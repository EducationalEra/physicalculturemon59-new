<div id="hypercomments_widget" class="js-hypercomments-widget invisible"></div>

Пояснювальна записка
=============================

Гирьовий спорт – один з не багатьох видів спорту, історична спадщина якого є складовою національної культури України. Протягом віків вправи з гирями були неодмінним атрибутом народних свят і розваг, засобом демонстрації та розвитку фізичних якостей.

Найбільшого поширення вправи з гирями набули наприкінці ХІХ ст. Сучасна історія гирьового спорту починається з 60-х років ХХ ст. У цей час гирьовий спорт швидко поширюється в сільській місцевості, серед студентської молоді, в армії та флоті.

За роки незалежності України кількість осіб, які займаються гирьовим спортом, зросла від 2 до 8 тис. Все більшого поширення набувають рух ветеранів і заняття гирьовим спортом серед жінок. Вправи з гирями позитивно впливають на розвиток жіночого організму, зміцнюють серцево-судинну, дихальну та опорно-рухову системи, сприяють виправленню окремих недоліків статури. В Україні розширюється мережа секцій та клубів, які культивують гирьовий спорт. Спортивні та загальноосвітні школи відкривають відділення та секції з гирьового спорту, спеціалізовані ВНЗ проводять підготовку кваліфікованих тренерсько-викладацьких кадрів, з’являються методичні посібники та наукові праці. 

Модуль «Гирьовий спорт» спрямований на розвиток та підтримку на оптимальному рівні рухових якостей школяра (фізичної сили, спритності (координованості), витривалості, гнучкості та ін.).
Варіативний модуль «Гирьовий спорт» складається з таких розділів: зміст навчального матеріалу, державні вимоги до рівня загальноосвітньої підготовки учнів, орієнтовні навчальні нормативи, перелік обладнання та інвентарю.

До розділу «Зміст навчального матеріалу» внесено теоретичні відомості, спеціальну фізичну підготовку, техніко-тактичну підготовку, передбачено орієнтовні навчальні нормативи та перелік обладнання, потрібне для вивчення цього модуля.

Розділ «Державні вимоги до рівня загальноосвітньої підготовки учнів» зорієнтований на якісне засвоєння знань, умінь та навичок поданого матеріалу. 

Під час проходження навчального матеріалу з гирьового спорту, треба на кожному уроці використовувати вправи загальної та спеціальної фізичної підготовки, спрямовані на розвиток фізичних якостей та здібностей.

З метою профілактики травматизму на кожному уроці слід звертати увагу на правила безпеки життєдіяльності під час занять гирьовим спортом (рекомендована вага гирі для учнів 9 класу: до 8 кг). Можливий диференційований поділ класу на групи для роботи на станціях з різним силовим навантаженням (дівчата займаються вправами з обтяженнями із врахуванням особливостей жіночого організму).

Після вивчення модуля у кожному навчальному році учні складають випробування (навчальні нормативи) для контролю якості розвитку фізичних якостей та здібностей особистості.

<div class="js-hypercomments-container">
    <a href="http://hypercomments.com" class="hc-link" title="comments widget">comments powered by HyperComments</a>
</div>